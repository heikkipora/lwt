---
title: Loviisan Rantapuiston taidepenkit
name: Loviisan Rantapuiston taidepenkit
description: Maalautimme 10-vuotisjuhlan kunniaksi 10 penkkiä loviisalaistaiteilijoilla. Nyt ne koristavat Loviisan rantapuistoa kaupunkilaisten ilona ja näin taiteilijat kertovat penkeistään.
gallery: yes
---
Loviisan Wanhat Talot ry maalautti 10-vuotisjuhlansa kunniaksi 10 penkkiä loviisalaistaiteilijoilla. Nyt ne koristavat Loviisan rantapuistoa kaupunkilaisten ilona ja näin taiteilijat kertovat penkeistään:

**Suvi Aalto:**
Näin muusikkona penkin rimat ikään kuin nuottiviivoina ja mieleen nousivat nuoruuteni kesät ja Erkki Melartinin säveltämä Eino Leinon runo Mirjamin laulu II. ”…mä yössä ymmärsin tähtien kielen/jag följde stjärnornas gång på festet och fågelns flykt…”

**Kristina Elo:**
Inspiroiduin Pilasterien kauniista vanhasta rakennuskokonaisuudesta, jossa sisiliskot vilistelevät 1700-luvulla pystetyn  kivijalan raoissa. Ja kas – talon kummituksetkin taisivat jättää istumajälkensä penkkiin…

**Kati Forss-Lounamaa:**
Penkkini on nimeltään "relax" eli kutsuvasti katsovan ja pitkin pituuttaan loikoilevan blondin viereen on helppo ja hauska istahtaa tai miksei - laittaa pitkälleen viereen -  tai kuvata oma koira tytön sylissä jne. Peräänkuulutan TAAS sitä omintani eli huumoria ja iloista mieltä arkipäiviimme!

**Tina Karvonen:**
Jokaisella on henkilökohtainen suhde rahaan. Penkkini voi olla joko yleismaailmallinen tai yksilötasoinen kannanotto rahan valtaan tai sen voi ottaa ihan vain huumorilla.

**Kaisa Korpela ja loviisalaisnuoret:**
Koska nuoriso on loviisalaisia siinä missä muutkin -  ja sitä paitsi ahkera penkkien kuluttajajoukko! -   halusin heidät mukaan jättämään merkkinsä tähänkin projektiin. Graffitihan ei ole tahrimista vaan maailman metropoleissa arvostettua oman aikamme katutaidetta.

**Aarne Kyröläinen:**
Lyhyesti: penkkini nimi on “mother”, koska mielestäni kaikki ovat istuneet ja haluavat yhä uudelleen istua äidin sylissä.

**Riitta Nelimarkka:**
Oranssi ja siniturkoosi ovat Bongan banderollin värit ja samat värit esiintyvät myös monissa töissäni, koska ne puhuttelevat minua erikseen ja yhdessä.
Kahden värin dialogi on monta kymmentä kertaa enemmän kuin yhden värin monologi. Kontrastit luovat uutta ja usein yksinkertainen viehättää monimutkaista enemmän.
Penkin sielunelämä jakaantuu kahteen peilikuvallisesti identtiseen penkinpuolikkaaseen. Keskiviivan voi nähdä katkaisevan penkin optisesti kahtia, kuvitella kuin painavan tyypin keskikohdassa istumisen jäljiltä.
Kaksi penkillä istuvaa voivat istua joko molemmat oranssilla/sinisellä puolella tai kuten arvataan, toinen sinisellä, toinen oranssilla, jolloin heidän on helpompi ehkä väitelläkin - leikkiä kaikki tyynni…

**Hanna Óla:**
Oli toukokuu ja muurahaiset olivat täydessä tohinassa rakentamassa pesää kotinurkillani, varma kesän merkki.
”Ahkera kuin muurahainen” ajattelin. Jos istuu kyykyllään ja kuuntelee tarkkaan voi kuulla muurahaisten liikkeistä syntyvää rahinaa. Vaimeaa ääntä ei kuule jos on ”muurahaisia housuissa” - on siis levoton eikä pysty istumaan paikoillaan.
Liian harvoin tulee istuttua hetkeksi alas, tekemättä yhtikäs mitään, vain olla. Kotona pihapenkit toimivat enemmänkin koristeina kuin käyttöesineinä. Ruoho pitää leikata, rikkaruohot kitkeä, kukat kastella…
Kaupungin puistonpenkit kävellään nopeasti ohi, on muuta tekemistä, asioita hoidettavana. ”Työt ei lopu tekemällä”, on tärkeää pystyä välillä ottamaan rennosti. Vain itse voi päättää paljonko muurahaiset saavat housuissa riehua.
Olen tarkkaillut ja ottanut valokuvia muurahaisista, tulostanut kuvat tarrapaperille ja leikannut papereista satoja pieniä muurahaistarroja. Tarrat olen liimannut penkkiin ja viimeistellyt penkin lakalla. Olen myös
kiinnittänyt muistilapun jossa lukee ”Tell the ants in your pants to chill out. Take a breather from your busy life!” jonka tarkoituksena on muistuttaa ihmisiä välillä istuutumaan alas, hengittämään syvään ja vain olla.

**Kitty Tennberg:**
En yleensä selittele teoksiani. Nyt on kuitenkin kesä - kesäisin korennot lentävät  ja " iso lämmin punainen" houkuttelee meitä kaikkia…

**Marjaleena Tuunanen:**
Lähtökohtanani oli Loviisan historia. Kuningatar Lovisa Ulrikan profiili on maalattu preussinsinisellä - Lovisahan oli Preussin prinsessa. Kuva vääristyy, kun sitä katsoo eri suunnista, välillä ylähuulessa on kuin mälli ja niskassa patti - alamaisen vääristynyt kuva hallitsijasta?
Profiilia kehystävä ruusukranssi ja valkoiset silkkiäisperhoset kuvastavat hovielämän kuviteltua ruusuisuutta ja keveyttä.
"Tre kronor" on Ruotsin vallan vanha symboli. Oikeassa alanurkassa on idylliä uhmaamassa koppakuoriainen -povaa ehkä Lovisan pojan tulevaa kohtaloa…
