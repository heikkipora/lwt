---
title: "Loviisan Wanhat Talot 29.–30.8.2015: LOVIISAN WANHAT TALOT KUTSUVAT KYLÄÄN!"
name: Loviisan Wanhat Talot kutsuvat kylään!
description: Vanhoja taloja, kauniita koteja, historiallisia pihapiirejä, viehättäviä puutarhoja, antiikkia ja taidetta, lukemattomia pihakirppiksiä sekä herkullista lähiruokaa merellisessä pikkukaupunki-idyllissä.
---
*Loviisan historiallisissa, yli satavuotiaissa taloissa sijaitsevat yksityiset kodit avaavat ovensa jälleen elokuun viimeisenä viikonloppuna 29. – 30.8.2015. Uutuutena ovat tänä vuonna Isnäsin vanhat, nyttemmin luomutiloina toimivat historialliset maatilat upeine rakennuksineen sekä Ruotsinpyhtään mielenkiintoisen Ruukki-alueen 1700-luvun työläisasunnot.*

Useasti palkittua tapahtumaa kunnioitettiin tänä vuonna Matkakivi 2014 –tunnustuspalkinnolla. Raati perusteli valintaansa mm. näin: ”Loviisan Wanhat talot ry. on luonut ja organisoinut itäisen Uudenmaan suurimmaksi kasvaneen ja valtakunnallisesti tunnistetun yleisötapahtuman ja yhdistyksen toiminta on laajentunut aikana, jolloin julkisten ja yksityisten toimijoiden voimavarat ovat tiukalla.”

Vuoden 2015 tapahtuman kulttuurihistoriallisena teemana on kylpyläajan Loviisa ja ohjelma myötäilee Sibeliuksen juhlavuoden kunniaksi Loviisan matkailun ja kaupunginmuseon näyttelyn teemaa ”Kylpyläelämää Loviisassa ja nuori Jean Sibelius” - Sibeliushan lomaili nuoruusvuosinaan Loviisassa sukunsa edelleen pystyssä olevassa kotitalossa. 

Teema näkyy myös lauantaisessa asiantuntijaseminaarissa. ”Talotohtori” Panu Kaila luennoi ”nykyajan kylpylöiden” eli kosteiden tilojen rakentamiseen liittyvistä ongelmista ja Mia Grönstrand puhuu Sibeliuksen ajan Loviisasta ja sen rakennuskannasta. Eija Keckman kertoo 1800-1900-lukujen puutarhoista ja niiden kasveista: on hyvä muistaa että Loviisan Wanhat Talot on myös Suomen suurin avoimien puutarhojen ja pihapiirien keskittymä.

Loviisan Wanhat Talot muuttuvat vuosittain. Osa vanhoista tutuista pitää taukoa, uudet tulokkaat tuovat mukaan uutta nähtävää. Remontit ja kunnostukset jatkuvat, aiemmat rakennustyömausta kehkeytyy  ihastuttavia koteja. Vanhojen talojen henki ja sisustus vaihtuvat myös uusien omistajien myötä, joten nähtävää ja koettavaa riittää. Erilaiset työnäytökset liittyvät myös kiinteästi kokonaisuuteen. 

Vanhojen huonekalujen ja tavaroiden kierrätys on oleellinen osa tapahtumaa - antiikkimarkkinoilla, keräilytapahtumissa, suurilla kirpputoreilla ja lukemattomilla pihakirppiksillä voi tehdä mieleisiään löytöjä ja onpa Bukowskikin mukana arvioimassa aarteita. 

Tuottajien ja artesaanien ITU-torilla on paljon nähtävää ja maisteltavaa ja monet talot tarjoavat omia herkkujaan. Ravintoloiden ruokalistoilta löytyy parhaita paloja Sibeliuksen nuoruusvuosien menyistä ja taiteen ystäville on tarjolla taidetta ja musiikkia.

Ei siis ole ihme, että LWT- tapahtuma on noussut itäisen Uudenmaan suurimmaksi yleisötapahtumaksi. Tervetuloa kyläilemään – Loviisaan!

---

* Aktia. Brandensteininkatu 11, Bukowskis arvioi kävijöiden antiikkiesineitä Aktian tiloissa la klo 11-15. 
* Aleksanterinpihan antiikkimarkkinat. Aleksanterinkatu 8. Sisäpihalla tuttuja antiikkikauppiaita. Taidenäyttelyitä. Mukana myös ravintola Bella ja postikorttitaiteilija Inge Löök. La ja su 10-17. 
* Almintalo. Brandensteininkatu 3. Virolaisen kuvanveistäjän Tauno Kangron pronssiveistoksia. La su 10-17.
* Bistro Cantor. Mariankatu 1. Minna Metsärinteen valokuvanäyttely.
* Bongan Linna. Linnankuja. Yli 200 professori/taiteilija Riitta Nelimarkan työtä kolmenkymmenen vuoden ajalta. Rannekkeella ilmainen sisäänpääsy la-su 11-16.
* Degerby Gille. Sepänkatu 4. Kai Andersson konsultoi historiallisten talojen ”rempassa”. La ja su 12-14. 
* Galleria Theodor. Mariankatu 21. Loviisan seudun taideyhdistyksen vuosinäyttely, näyteikkuna-arpajaiset sekä taidekirppis la-su 10-17. 
* ITU-tori. Karlskronabulevardi. SILMU-kylät tarjoaa paikallista osaamista eri muodoissa: luomua, lähiruokaa, käsityöläistuotteita. La-su 10-17. 
* Kappeli. Kappelinpuisto. La 10-18 ja su 11-17. Huolella restauroitu Kulttuuriravintola Loviisan Kappeli: ravintola, ruusukahvila.  Luontokuvaaja Seppo JJ Sirkan perhosvalokuvien näyttely. La klo 13-14.30. LWT- seminaari, klo 14.30 Panu Kailan korjausklinikka. La klo 18. Kylpyläkonsertti: Rita Bergman, Auvo Sarmanto, Esa Pethman - liput 15e.  
* Keräilymessut. Lovisa Gymnasium. Brandensteininkatu 27. Loviisanseudun keräilijät, pitkälti yli 30 myyjää. llmainen sisäänpääsy, ilmaiset wc:t.  Pihateltoissa syötävää ja juotavaa. La-su 10-17 .
* Kirpputoreja. Kts [www.kolumbus.fi/lovthk/Collectors.htm](http://www.kolumbus.fi/lovthk/Collectors.htm)
* Kirjasto. Restauroitu Seurahuone. Kuningattarenkatu 24. La-su 10-14. Porvoon musiikkiopisto/Loviisan toimipiste esiintyy la ja su klo 12.
* Komendantintalo. Loviisan kaupungin museo. Puistokatu 2. Päänäyttely Kylpyläelämää Loviisassa - Nuori Jean Sibelius (avoinna 27.9.2015 asti). La-su 10-17, vapaa pääsy. 
* Kruunu-Apteekki. Kuningattarenkatu 15. Hieno jugend-sisustus. 
* Käsityökortteli. Aleksanterinkatu 4:n sisäpiha. 16 käsityöalan yrittäjän kattaus laadukkaita, Suomessa valmistettuja käsityötuotteita. La 9-18 ja su 9-17.
* Laivasilta. Laivasillan markkinat la-su 10-17. Ravintoloita, taidenäyttelyitä, Svartholman laivaliikenne. Tanssit la 20-24. Muinaistulien yö la klo 20-24.
* Lapsille. Satumummo Tuula Aaltonen kertoo Laivasillan Klassisten veneiden aitassa Loviisan Pikkuväen pikkuovien tarinoita, esillä on myös ovien kuvanäyttely. La ja su 11-15.
* Lapsiparkki. Leikkipuisto/Rantatie, la-su klo 10-17.
* Lapsiperheille. Aktian järjestämää perheohjelmaa, mm. Muumipeikko la 14-17. Loviisan liikuntahalli, Stolpenkatu 2.
* Loviisa-info. Loviisan kaupungin infoteltta Suolatorilla la-su 10-17. Kysy tonteista, asumisesta ja kaupungin palveluista.
* Loviisa-kiertoajelut. Opastetulla bussikierroksella kuulet kaupungin historiasta ja nykypäivästä. Lähdöt la ja su klo 11 Aleksanterinkadun turistipysäkiltä. Kesto n. 1 h, ilmainen, max 50 hlöä/kierros.
* Loviisan kirkko. Näyttely Pyhimyksiä ja enkeleitä. Su klo 11 Loviisan kirkon 150-juhlavuoden kaksikielinen messu, musiikkina kuullaan mm. Glint-yhtyeen soittamaa Sibeliusta sekä jazz-versio Sibeliuksen Finlandiasta!  Kirkko auki la-su 10-17. 
* Loviisan tori. La klo 7-17 ja su 10-17. LWT- lipunmyyntipiste la-su 9.30-17.
* Loviisan Merenkulkumuseo. Laivasilta. La ja su 11-18. Sisäänpääsymaksu.
* Lovisa svenska medborgarinstitut. Brandensteininkatu 21.  La ja su 10–17 avoimet ovet, mm. veisto-, puutyö-, käsityö- ja jousipyssykursseilla valmistettujen esineiden näyttely.
* Mariankadun puistikko. Näytteilleasettajia ja kahvio la - su 10- 17.
* Matkailutoimisto/Turistbyrån. Karlskronabulevardi 8, puh. 019 555 234. La ja su klo 9-18. Ruukin kesäinfo, Ruukintie 11 A, puh. 0440 555 366. La-su klo 10-17. Molemmissa LWT- lippujen ennakkomyynti.
* Perinne- ja korjausrakentamisen asiantuntijaseminaari. Kulttuuriravintola Loviisan kappeli. La klo 13. alkaen. Perinne- ja korjausrakentamisen klinikassa ”Talotohtori” Panu Kaila vastaa yleisön kysymyksiin la noin klo 15.30 eteenpäin. 
* Runda munken. Kahvila/konditoria. Aleksanterinkatu 6. Kristina Elon maalauksia. La 9-18 ja su 10-17. 
* Sibeliustalo. Sibeliuksenkatu 10.  Näyttely, Sibelius-aiheisia muotokuvia ja maalauksia, taiteilija Bruno Maximus, järjestää Loviisan taidekeskuksen tukiyhdistys ry. La-su klo 10-17.
* Suolatori. Näytteilleasettajia, työnäytöksiä sekä katukeittiöitä.  La-su klo 10-17.
* Svartholman merilinnoitus. Vesibussi Laivasillalta, tarkista aikataulu [www.visitloviisa.fi/svartholmanmerilinnoitus](http://www.visitloviisa.fi/svartholmanmerilinnoitus). Opastetut kävelykierrokset la-su klo 14 suomeksi, klo 16 ruotsiksi. Lastenseikkailu ”Svartholman kadonneet kansiot” la-su klo 12. Maksullinen.  Näyttely ”Svartholma - Sotilaiden, vankien ja matkailijoiden saari” avoinna la-su 11-17, ilmainen. 
* Tuhannen tuskan kahvila. Poikkikuja. Taisto Huttusen taidetta. 
* Ulrikanhovi/Ulrikakoti. Kuhlefeltinkatu 35. Isoäidin runsas noutopöytä 15e (lapset 1e/ikävuosi) la 13-17, su 12-15. Käsityöliike Ukkola ja pihakirppis avoinna la 13-17 su klo 12-15. LWT-lipunmyyntipiste/maksu myös pankkikortilla. 
* Vanha hautausmaa. LWT tarjoaa kaikille mahdollisuuden osallistua opastettuun ”Sibeliuksen suku ja ystävät” -kävelykierrokseen la 29.8. ja su 30.8. kello 12 ja 14 suomeksi ja ruotsiksi, la 29.8. klo 12 venäjäksi. Lähtö Puutarhakadun ja Perämiehenkujan risteyksestä.
* Ölvin. Rantatie, Hans Murobacka ja ratsupoliisit la alkaen klo 20.
* Österstjernan. 1800-luvun pakettireplika, Laivasilta.

Samana viikonloppuna  Loviisassa: 

* Malmgårdin kartanossa vietetään Suomen luonnon päivää avoimin ovin la  12-15 (linna on suljettu).
* Isnäsissä talokohteiden lisäksi tuotemyyntiä, kirpputoreja, kahviloita, ruokaa ja näyttelyitä.
* Ruotsinpyhtään Ruukissa talokohteiden lisäksi tapahtumia, erikoismyymälöitä, kahviloita ja ravintoloita.
* Wanhan ajan päivät Jokelan kotiseutumuseossa la ja su. Turkkilantie 39, Ruotsinkylä.
* Loviisan museot ja muut nähtävyydet, katso [www.loviisa.fi](http://www.loviisa.fi) ja [ www.visitloviisa.fi](http:// www.visitloviisa.fi)
