---
title: "Loviisan Wanhat Talot 29.–30.8.2015: LOVIISAN WANHAT TALOT KUTSUVAT KYLÄÄN!"
name: LWT seuraavan kerran 29.-30.8.2015
description: Vanhoja taloja, kauniita koteja, historiallisia pihapiirejä, viehättäviä puutarhoja, antiikkia ja taidetta, lukemattomia pihakirppiksiä sekä herkullista lähiruokaa merellisessä pikkukaupunki-idyllissä.
---

<em>Loviisan historiallisissa, yli satavuotiaissa taloissa sijaitsevat yksityiset kodit avaavat ovensa jälleen elokuun viimeisenä viikonloppuna 29. – 30.8. 2015.</em>

Kulttuurihistoriallisena teemana on Kylpyläajan Loviisa. Se myötäilee Sibeliuksen juhlavuoden kunniaksi Loviisan matkailun ja kaupunginmuseon näyttelyn teemaa ”Kylpyläelämää Loviisassa ja nuori Jean Sibelius” - Sibeliushan lomaili nuoruusvuosinaan Loviisassa sukunsa edelleen pystyssä olevassa kotitalossa. 

Loviisan Wanhat Talot muuttuvat vuosittain. Osa vanhoista tutuista pitää taukoa, uudet tulokkaat tuovat mukaan uutta nähtävää. Remontit ja kunnostukset jatkuvat, aiemmat rakennustyömaat ovatkin ihastuttavia koteja. Vanhojen talojen henki ja sisustus vaihtuvat myös uusien omistajien myötä, joten nähtävää ja koettavaa riittää.

Valtakunnalliseen perinne- ja korjausrakentamisen tapahtumaan sisältyy toki myös työnäytöksiä sekä ”talotohtori ”Panu Kailan tähdittämä perinteinen asiantuntijaseminaari ja korjausklinikka..

Loviisan Wanhat Talot on myös Suomen suurin avoimien puutarhojen ja pihapiirien keskittymä. Vanhojen huonekalujen ja tavaroiden kierrätys on oleellinen osa tapahtumaa - antiikkimarkkinoilla, keräilytapahtumissa, suurilla kirpputoreilla ja lukemattomilla pihakirppiksillä voi tehdä mieleisiään löytöjä. Tapahtumassa voi maistella maukasta lähi- ja luomuruokaa sekä talojen omia herkkuja ja ravintoloiden ruokalistoilla nähdään myös parhaita paloja Sibeliuksen nuoruusvuosien menyistä. Taiteen ystäville on tarjolla taidetta ja musiikkia. Ei siis ole ihme, että LWT- tapahtuma on noussut itäisen Uudenmaan suurimmaksi yleisötapahtumaksi ja saanut lukuisia palkintoja ja kunniamainintoja.

Tapahtuman järjestää Loviisan Wanhat Talot ry/Lovisa Historiska Hus rf