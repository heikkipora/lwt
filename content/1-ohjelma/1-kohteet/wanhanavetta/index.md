---
name: Wanha navetta
address: Ruukintie 10 G, Ruotsinpyhtää
remote: 'Ruukki'
number: 42
family: "Nykyisen asukkaan pitkäaikainen haave toteutui, kun hän vuokrasi navetan päädyn Loviisan Kaupungilta 2015. Pia Mustonen oli vieraillut kesäisin ruukissa, sillä hänen äitinsä on kotoisin Ruotsinpyhtääseen kuuluvalta Ahvenkoskelta. Näillä käynneillä alkoi syntyä haave saada joskus toimitila ruukista ja mieleen jäi erityisesti navetan päätyhuoneisto . Huoneistossa toimi tuolloin yrittäjinä pariskunta, joille Mustonen kerran käynnillään sanoi: ” mikäli joskus olette aikeissa luopua toimitilastanne, niin ilmoittakaa minulle välittömästi”. Eräänä päivänä vuosien päästä puhelin soi ja unelmasta tuli totta, tosin muutamien mielenkiintoisten vaiheiden jälkeen.Mustonen piti aluksi huoneistoa hyvinvointiyrityksensä toimitilana, mutta elämä Strömforsissa tuntui niin hyvältä, että syksyllä 2017 hän muutti tyttärensä Sofian kanssa Helsingistä kokonaan ruukkiin ja Wanhasta Navetasta tuli heidän kotinsa. Nyt asunnossa asuvat viikonloppuisin myös uusioperheeseen kuuluvat ruukin seppä Paul Partanen ja hänen tyttärensä Laura. Hyvinvointiyrityksen toimitilat ovat siirtyneet viereisen perinnesaunan yläkertaan."
new: true
---
Strömforsin Wanha Navetta on rakennettu vuonna 1809 Ruukin rautarouvan Virginia af Forsellesin toimesta. Rakennus oli ensimmäinen tiilirakennus, joka ruukkiin rakennettiin. Rakennusmateriaali oli niin uudenaikainen, että seuraavat tiilirakennukset valmistuivat vasta puolen vuosisadan päästä. Rakennuksen alkuperäinen katto oli tervattu paanukatto.Talon päädyssä, joka muutettiin asunnoksi sotien jälkeen, on toiminut navetta-aikoina karjakeittiö ja maidonjäähdytyshuone. Asunnossa on asunut vuosikymmenien aikana useita perheitä ja siinä on pitänyt tukikohtaa Strömforsin Saaren Saunan saunaemäntä. Myös jonkinlainen ”turisti toimisto” oli huoneistossa sen jälkeen kun viimeiset asukkaat olivat muuttaneet pois. Viime vuodet huoneistossa on ollut yritysten liiketiloja. Huoneistoa on remontoitu aina kunkin vuokralaisen tarpeiden mukaan, mutta kunto on ollut huono jo pidempään ja mitään perusteellista remonttia ei ole tehty. Alakerran katot hirsiparruineen on pinkopahvitettu ja lattioissa on muovimatot vielä toistaiseksi. Nykyinen asukas on tehnyt pintaremonttia ja Loviisan Kaupunki on laittanut asuntoon koneellisen ilmastoinnin.
